<html><link type="text/css" rel="stylesheet" id="dark-mode-custom-link"><link type="text/css" rel="stylesheet" id="dark-mode-general-link"><style lang="en" type="text/css" id="dark-mode-custom-style"></style><style lang="en" type="text/css" id="dark-mode-native-style"></style><style lang="en" type="text/css" id="dark-mode-native-sheet"></style><head><style>
</style>
<style>
    
    body {
        font-family: Inter,sans-serif;
        text-align: center;
        display:inline-block;
        width: xpx;
 margin: 0 auto;
    }
    .bgimg {
        
        width: 100%;
    }
    </style>

</head><body><main class="section-article flex flex-col gap-4">
    <img class="bgimg" src="https://avecka.github.io/gds22/files/images/denik.png">


    <h1 class="m-0 font-bold text-3xl sm:text-4xl leading-10 sm:leading-[48px] ">Se svou bravurní němčinou je žádaným tlumočníkem. Dostal se k tomu díky štěstí</h1>
    
    
    
    
        <div class="lightbox">
                <div class="lightbox__wrap js-lightbox-wrap">
    
                    <a href="/galerie/prekladatel-tlumocnik-jaroslav-fait.html?back=3848127992-9930-46&amp;photo=1">
                        
                    </a>
    
                    
                </div>
    
                <p class="lightbox__description js-lightbox-description">Tlumočí se v&nbsp;nejrůznějším prostředí. Z&nbsp;domova online. Od covidové pandemie je to velmi rozšířený formát.</p>
        </div>
    
    
    
    
    <div class="flex flex-col gap-4 max-w-[630px] mb-4">
        <div class="badge__group badge__group--dots">
                    <a class="badge badge--link badge--dots font-bold !underline" href="https://plzensky.denik.cz/autor/martina-burda-3527.html">Martina Burda</a>
    
            <span class="badge badge--dots">
                    14. 2. 2024
            </span>
        </div>
    
            <p class="ac-perex text-xl font-bold leading-30 lg:!mt-4">Při své profesi se Jaroslav Fait z&nbsp;Plzně dostal už na řadu zajímavých míst. Vedle různých konferencí a seminářů tlumočil i&nbsp;v&nbsp;továrnách, na stavbách, při exkurzích do terénu, v&nbsp;divadle, u&nbsp;soudu nebo na lodi. Díky této pestrosti ho jeho profese stále baví. Dostal se k&nbsp;ní přitom už téměř před třiceti lety, stále se ale vzdělává a sbírá další zkušenosti.</p>
    </div>
        <div class="article-content article-body max-w-[630px] bbtext js-Readability-ready">
    
    
                <p>„Jsem opravdu přesvědčen, že jsem měl štěstí a moje práce si mě našla sama. Vlastně jsem měl být učitel němčiny. Studoval jsem germanistiku na pedagogické fakultě v&nbsp;Plzni. A&nbsp;měl jsem to štěstí, že jsem tehdy v&nbsp;polovině 90.&nbsp;let získal stipendium na partnerské fakultě v&nbsp;saském Cvikově,“ začíná své vyprávění vyhledávaný plzeňský tlumočník Jaroslav Fait s&nbsp;tím, že to, co je dnes pro studenty naprosto běžné, tedy <strong><a href="https://www.denik.cz/z_domova/cesi-na-svetovych-univerzitach-stipendium.html" target="_blank" title="Studium v&nbsp;zahraničí" rel="noopener" class="js-TrackingArticleLink-ready">studium v&nbsp;zahraničí</a></strong>, bylo tehdy spíše výjimkou.</p>
    <div class="reklama-box"><div id="wallpaper-1" data-loaded="false"></div></div>
    <p>Po návratu do Plzně dokončoval pan Jaroslav studium a zároveň dostal možnost začít pracovat jako překladatel a tlumočník. „Opět jsem měl štěstí,“ říká a pokračuje: „Na jaře roku 1996&nbsp;jsem se při univerzitní cestě do Hamburku setkal s&nbsp;jednou ze zakladatelek tehdy vznikající překladatelské agentury. Spolupráci mi nabídla nad kávou v&nbsp;jednom přístavním bistru. Přijal jsem a velmi rychle zjistil, že tahle práce mě bude obrovsky bavit a naplňovat,“ pokračuje Fait.</p>
    
    
    
    
    
    
    
    
    
    
    <p>Pro agenturu pak pracoval téměř pět let a jak sám uznává, vděčí jí za mnohé získané zkušenosti v&nbsp;oboru. „Naučil jsem se základy našeho řemesla. Nejprve to byly písemné překlady a brzy jsem začal i <strong><a href="https://www.denik.cz/regiony/prekladatel-tlumocnik-kurka-20200516.html" target="_blank" title="Tlumočení" rel="noopener" class="js-TrackingArticleLink-ready">tlumočit</a></strong>. Práce s&nbsp;lidmi a pro lidi mě bavila ještě více. Učil jsem se, snažil se orientovat v&nbsp;oboru, pracovat s&nbsp;nejvyšší mírou profesionality,“ říká pan Fait.</p>
    <div class="reklama-box"><div id="seznam-feed" data-loaded="false"></div></div>
    <div class="reklama-box"><div id="outstream"></div></div>
    <h2>Štěstí šel naproti</h2>
    <p>Před téměř čtvrtstoletím – konkrétně v&nbsp;roce 2000 – odešel na volnou nohu. „A&nbsp;zase jsem měl štěstí!“ tvrdí a vy musíte zvažovat, zda tak trochu neglosuje mistra <strong><a href="https://www.denik.cz/tagy/karel-gott-1178.html?list=actual" target="_blank" title="Karel Gott" rel="noopener" class="js-TrackingArticleLink-ready">Karla Gotta</a></strong>, který úspěch na Českém slavíku každoročně opravdu nečekal.</p>
    <p>„Oslovila mě velká plzeňská developerská firma. Znali mne jako překladatele z&nbsp;předchozího působiště a hledali tlumočníka pro své projekty. Spolupracuji s&nbsp;nimi dodnes. Byla to obrovská škola. Desítky, možná stovky hodin jednání nad projekty, cesty, akce pro partnery i&nbsp;veřejnost, tiskové konference. Neustále jsem se dál vzdělával, navštěvoval jsem kurzy konferenčního tlumočení, studoval literaturu. A&nbsp;zase jsem přitom měl štěstí, tentokrát na inspirující kolegy. Snad nejvíce mne ovlivnila Eva Forti, výborná tlumočnice několika jazyků a opravdová dáma, která nás bohužel opustila příliš brzy,“ uctívá vzpomínkou památku výborné kolegyně.</p>
    <p></p>
    <div class="ad ad--with-placeholder js-HideAds-ready"></div>
    
    
    
    
    
    
    
    
    
    <p>Jaroslav Fait je v&nbsp;Plzni nejen pro novináře známou osobou. Pracoval pro plzeňskou radnici, pro nejrůznější společnosti a instituce. „Stále se mi potvrzovalo to, co jsem zjistil už v&nbsp;roce 1996.&nbsp;Naše práce je velmi pestrá a inspirativní,“ říká překladatel.</p>
    <p>Velkým impulzem prý pro něj byl projekt <strong><a href="https://www.denik.cz/tema/evropske-hlavni-mesto-kultury.html" target="_blank" title="Evropské hlavní město kultury" rel="noopener" class="js-TrackingArticleLink-ready">Plzeň Evropské hlavní město kultury (EHMK) 2015</a></strong>, kdy se jako tlumočník účastnil jednání s&nbsp;partnerským městem Řeznem při vytváření podpůrného programu, prezentací města Plzně v&nbsp;sousedních zemích i&nbsp;samotné realizace akce EHMK 2015.&nbsp;Reakce na jeho bravurní němčinu a získané schopnosti na sebe nenechala dlouho čekat, následovala řada zajímavých projektů přeshraniční spolupráce mezi ČR a Bavorskem.</p>
        </div>
    
    
    
    
    
    
    
    
    
    
    
        <div class="ad ad--with-placeholder commercial-article">
            
        </div>
    
    </main></body></html>